---
author: sam ojling
category:
  - Läsarfråga
published: '2019-01-09'
---

# Kommer du ihåg någon gång i ditt liv då du känt dig livrädd?

Jag och min polare Fredrik skulle gå till en indieklubb i Gamla stan som hette Metropolis (som jag döpt en av låtarna på min senaste EP efter!). <!--more--> Vi drog dit tidigt för att slippa betala entré. Men vi var där för tidigt, så vi satte oss på Helikopterplattan – vilket var ett riktigt nazisttillhåll. Vi rökte en cigg och väntade på att Metropolis skulle öppna. Två tjejer satte sig direkt bredvid oss och började ragga rätt hårt, det hela kändes obehagligt och skumt på något sätt. Så fort vi försökte avvisa dem vänligt men bestämt ropade de på sina snubbar, två uppenbara nynazister som hade väntat runt hörnet. De dök upp från ingenstans och började skrika att vi var bögar och skulle åka i vattnet, så vi la benen på ryggen och sprang mot Metropolis. Vi lyckades ta oss in förbi deras entré med nazisterna hack i häl. Men sen såg vi genom ett fönster hur den största Metropolisvakten – som faktiskt var känd som typ "nazistlaktaren" ett tag – gick loss på de där två snubbarna med värsta batongen. Jag kommer ihåg att min puls verkligen var skyhög hela den kvällen. Det var fett läskigt faktiskt men ja, folk är ju med om värre grejer såklart. Men nazister är läskiga.
